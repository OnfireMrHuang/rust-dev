

策勋万里 ，笑书生骨相，有谁相许？壮志平生还自负，羞比纷纷儿女。
酒发雄谈，剑增奇气，诗吐惊人语。风云无便，未容黄鹄轻举。
何事匹马尘埃，东西南北，十载犹羁旅？只恐陈登容易笑，负却故园鸡黍。
笛里关山，樽前日月，回首空凝伫。吾今未老，不须清泪如雨。


醉里且贪欢笑，要愁那得工夫。近来始觉古人书，信著全无是处。
昨夜松边醉倒，问松我醉何如。只疑松动要来扶，以手推松曰去。


章台柳，章台柳，颜色青青今在否？
纵使长条似旧垂，也应攀折他人手。(版本一)

章台柳，章台柳，往日依依今在否？
纵使长条似旧垂，也应攀折他人手。(版本二)

章台柳，章台柳，昔日青青今在否？
纵使长条似旧垂，也应攀折他人手。(版本三)

